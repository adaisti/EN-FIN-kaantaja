# Aihe: Englanti - suomi -neuleohjekääntäjä

Toteutetaan konekääntäjä, joka kääntää Knitty.com-sivuston standardien mukaisia neuleohjeita englannista suomeen. Kääntäjä "lukee" englanninkielisen tekstin ja jakaa sen lausekkeiksi: esimerkiksi lauseessa "Place 2 sts on holder" on lausekkeet "place", "2 sts" ja "on holder". Sitten kääntäjä etenee lauseke kerrallaan: se tunnistaa, mikä lausekkeen osa vastaa lekseemiä, jota se voi etsiä ohjelman sanakirjasta: esimerkiksi "holder", suomeksi "apupuikko". Lisäksi se tunnistaa, mikä lausekkeen osa indikoi kieliopillista funktiota: esimerkiksi "on", joka suomeksi kääntyy allatiiviksi. Jos kieliopillista funktiota ei tunnisteta tai osata liittää lekseemiin, käytetään perusmuotoa. Jos lekseemiä ei tunnisteta, käännin tulostaa englanninkielisen sanan kokonaan isoilla kirjaimilla. Lisäksi jos lauseke saattaa olla verbi, merkitään, voiko se olla lauseen predikaatti vai ei. Lausetta käsitellään kokonaisuutena sen verran, kuinka monta predikaattia siinä on. Jos predikaatteja olisi useampi kuin yksi ja lausekkeella voi olla merkitys joko predikaattina tai muussa semanttisessa roolissa, valitaan muu semanttinen rooli. Tällä tavoin erotetaan esimerkiksi saneen "work" merkitys lauseissa "Turn work", missä "work" kääntyy "neuletyö", ja "Work 4 sts", missä "work" kääntyy "neulo". Jos lekseemille löytyy vain yksi käännös, tietää sanakirja, millainen sen semanttinen rooli voi olla, eli voiko se toimia esimerkiksi predikaattina vai tulisiko se taivuttaa nominien taivutuksen mukaan. Yksinkertainen morfologinen jäsennin asettaa lekseemin oikeaan muotoon. Kääntäjä ei puutu sanajärjestykseen, koska neuleohjeiden yhteydessä englannin ja suomen sanajärjestyksessä ei ole suurta eroa. Samoin rivien numerointi ja pilkutus siirretään suomennokseen sellaisenaan. Tarkoituksena ei ole välttämättä tuottaa täydellistä suomen kieltä olevaa käännöstä, vaan tutkia, kuinka lähelle toimivaa käännöstä voidaan päästä näin yksinkertaisilla toiminnallisuuksilla. 

Kääntäjää voisi tarvittaessa laajentaa ominaisuudella, jolla käyttäjältä kysytään sopivaa käännöstä jollekin ilmaisulle, jolle löytyy useampi sopiva sanakirjavastine tai useampi semanttinen rooli, tai jolla käyttäjä voisi lisätä itse sanoja sanakirjaan. Kuitenkin aikarajan puitteissa lähdetään aluksi tekemään kääntäjää, joka tekee käännöksen itsenäisesti, ja käyttäjän tehtäväksi jää vain syöttää sille käännettävä teksti ja lukea kääntäjän tekemä käännös.
